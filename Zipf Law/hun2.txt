MÁSODIK SZÍN
A paradicsomban. Középen a tudás és az örök élet fái. Ádám és Éva jőnek, különféle állatok szelíd bizalommal környezik őket. Az ég nyílt kapuján dics (glória) sugárzik elő, s angyali karok halk harmóniája hallik. Verőfényes nap
Éva 
Ah, élni, élni: mily édes, mi szép! 
Ádám 
És úrnak lenni mindenek felett. 
Éva 
Érezni, hogy gondoskodnak felőlünk,
És mindezért csupán hálát rebegnünk,
Ahhoz, ki nyújtja mind e kéjeket. 
Ádám 
A függés, látom, életelv neked. -
Szomjúzom, Éva, nézd, mi csábosan
Néz e gyümölcs ránk. 
Éva 
Majd szakítok egyet. 
Az Úr szava 
Megállj, megállj, egész földet neked
Adám, csak e két fát kerüld, kerüld,
Más szellem óvja csábgyümölcseit,
S halállal hal meg, aki élvezi.-
Amott piroslik a szőlőgerezd,
Ott enyhe árnyék kínál nyúgalommal,
Ragyogó délnek tikkasztó hevében. 
Ádám 
Csodás parancs, de úgy látszik, komoly. 
Éva 
Miért szebb e két fa, mint más; vagy miért
Ép ez tilalmas? 
Ádám 
Hát mért kék az ég,
Miért zöld a liget, - elég, hogy úgy van.
Kövessük a szót, jöjj utánam, Éva.
Letelepednek egy lugosban 
Éva 
Hajolj keblemre, én meg majd legyezlek.
Nagy szélroham, Lucifer a lombok közt megjelenik
Ádám 
Hah, nő! Mi ez, nem hallék még hasonlót.
Miként ha ellenséges idegen
Erő tört volna rajtunk. 
Éva 
Reszketek.
Az égi zengzet is elhallgatott. 
Ádám 
Itt kebleden, úgy tetszik, hallom azt még. 
Éva 
Én meg, ha ott fenn a dics elborúl,
Itt lenn találom azt szemedben, Ádám.
Hol is lelhetném másutt kívüled,
Kit létre is csak hő vágyad hozott,
Mint fényárjában a fejedelmi nap -
A mindenségben árván hogy ne álljon -
A víz szinére festi önmagát,
S enyelg vele, örül, hogy társa van,
Nagylelküen felejtvén, hogy csupán
Saját tüzének halvány mása az,
Mely véle együtt semmivé borulna. 
Ádám 
Ne szólj igy, Éva, meg ne szégyeníts.
Mi a hang, hogyha nincs ki értené?
Mi a sugár, ha szín nem fogja fel?
Mi volnék én, ha mint visszhang s virágban,
Benned szebb létre nem feselne létem,
Melyben saját magam szerethetem? 
Lucifer 
E lágy enyelgést mért is hallgatom? -
Elfordulok, máskép oly szégyen ér még,
Hogy a hideg, számító értelem
Megírigylendi a gyermekkedélyt.
Egy madárka énekelni kezd egy közel ágon
Éva 
Hallgasd csak, Ádám, oh mondd, érted-e
E kis bohó szerelmes énekét? 
Ádám 
Én a patak zúgását hallgatám,
És azt találom, szintén így dalolt. 
Éva 
Minő csodás összhang ez, kedvesem,
E sokszerű szó és egy értelem. - 
Lucifer 
Mit késem ennyit? Fel munkára, fel,
Megesküvém vesztökre, veszniök kell.
S kétkedve állok mégis újra meg,
Nem küzdök-e hiába a tudás,
A nagyravágyás csábos fegyverével
Őellenek, kik közt mint menhely áll,
Mely lankadástól óvja szívöket,
Emelve a bukót: ez érzelem.
De mit töprengek. Az nyer, aki mer.
Új szélroham. Lucifer a megrettenő emberpár előtt megjelenik. A dics elborul. Lucifer kacag
Mit álmélkodtok?
Évához, ki futásnak indul
                     Oh, megállj, kecses hölgy!
Engedd egy percre, hogy csodáljalak.
Éva megáll, s lassankint felbátorodik
Lucifer félre 
E mintakép milljószor újuland meg.
Fenn
Ádám, te félsz? 
Ádám 
Tőled, hitvány alak? 
Lucifer félre 
Ez is jó ős a büszke férfinemnek.
Fenn
Üdvöz légy, szellem-testvér! 
Ádám 
Mondd, ki vagy?
Alulról jössz-e hozzánk, vagy felülről? 
Lucifer 
Amint tetszik, nálunk ez egyre megy. 
Ádám 
Nem tudtam, hogy van ember még kívülünk. 
Lucifer 
Hohó, nagyon sok van még, mit te nem tudsz,
S nem is fogsz tudni. Vagy a jámbor agg
Azért teremtett volna-e porodból,
Hogy a világot ossza meg veled?
Te őt dicséred, ő téged kitart,
Megmondja, végy ebből és félj amattól,
Óv és vezet, mint gyapjas állatot;
Hogy eszmélj, szükséged nem is lehet. 
Ádám 
Hogy eszméljek? - S nem eszmélnék-e hát:
Nem érzem-é az áldó napsugárt,
A létezésnek édes örömét
És Istenemnek végtelen kegyét.
Ki engemet tőn e föld istenévé? 
Lucifer 
Ezt tartja tán az a kis féreg is,
Mely a gyümölcsöt eszi el előled.
Meg a sas, mely a kis madárra csap.
Avagy mi tesz nemesbbé tégedet?
Egy szikra az, mely bennetek dereng,
Egy végtelen erőnek mozzanása;
Mint a pataknak egyes habjai,
Egy percre felcsillogva visszahullnak
Közös medröknek szürke mélyibe. -
Igen, tán volna egy, a gondolat,
Mely öntudatlan szűdben dermedez,
Ez nagykorúvá tenne, önerődre
Bizván, hogy válassz jó és rossz között,
Hogy önmagad intézzed sorsodat,
S a gondviselettől felmentene.
De trágyaféregül tán jobb neked
Tenyészni kis körödnek lágy ölében
S tudás nélkűl elfogyni életeddel. -
Nagy kényelem a megnyugvás hitünkben,
Nemes, de terhes, önlábunkon állni. - 
Ádám 
Nagy dolgokat mondsz, szédülök belé. 
Éva 
Én lelkesűlök, szép s új dolgokat mondsz - - - 
Lucifer 
De a tudás sem volna még elég;
Hogy testesűljön nagyszerű müvekben,
A halhatatlanság is kellene.
Mit képes tenni az arasznyi lét?
E két fa rejti mind e birtokot,
S ettől tiltott el, aki alkotott.
Tudsz, mint az Isten, azt ha élvezed,
Ettől örök ifjú marad kecsed. 
Éva 
Mégis kegyetlen a mi alkotónk! 
Ádám 
De hátha megcsalsz?
A dics kissé kitisztul
Égi kar 
Jaj neked, világ,
Az ős tagadás kisért. 
Az Úr szava 
Ember, vigyázz! 
Ádám 
Mi hang ez ismét? 
Lucifer 
A szél gallyakat ráz.
Segítsetek,
Ti elemek,
Az embert nektek
Szerezni meg. -
Szélroham, a dics elborul
E két fa az enyém. 
Ádám 
Ki vagy tehát te?
Hisz olyannak tűnsz fel, mint mi vagyunk. 
Lucifer 
Nézd ott a sast, mely felhők közt kovályg,
Nézd e vakondot földet túrva lenn,
Mindkettőt más-más láthatár övedzi.
A szellemország látköröd-kívül van,
És ember az, mi legmagasb neked.
Az ebnek is eb legfőbb ideálja,
S megtisztel, hogy ha társaúl fogad.
De épen úgy, miként te őt lenézed,
És állsz felette végzete gyanánt,
Áldást vagy átkot szórva istenűl rá,
Épúgy tekintünk rátok mi alá,
A szellemország büszke részesi. 
Ádám 
S azoknak volnál hát te egyike? 
Lucifer 
Igen, erősek közt a legerősebb,
Ki ottan álltam az Úr trónja mellett,
S legszebb dicséből osztályom kijárt. 
Ádám 
Mért nem maradtál hát a fényes égben,
E porvilágra mért jöttél közénk? 
Lucifer 
Megúntam ott a második helyet,
Az egyhangú, szabályos életet,
Éretlen gyermek-hangu égi kart,
Mely mindég dícsér, rossznak mit se tart.
Küzdést kivánok, diszharmóniát,
Mely új erőt szül, új világot ád,
Hol a lélek magában nagy lehet,
Hová, ki bátor, az velem jöhet. 
Ádám 
Megmondta Isten, hogy büntetni fog,
Ha más utat választunk, mint kitűzött. 
Éva 
Miért büntetne? - Hisz, ha az utat
Kitűzte, melyen hogy menjünk, kivánja,
Egyúttal ollyanná is alkotott,
Hogy vétkes hajlam másfelé ne vonjon.
Vagy mért állított mély örvény fölé,
Szédelgő fejjel, kárhozatra szánva. -
Ha meg a bűn szintén tervében áll,
Mint a vihar verőfényes napok közt,
Ki mondja azt vétkesbnek, mert zajong,
Mint ezt, mivel éltetve melegít? 
Lucifer 
Lám, megjelent az első bölcselő! -
Nagy sor jövend utánad, szép hugom,
Mely milljó úton ezt vitatja újra - - -
A tébolydába téved sok közűlök,
Sok visszaretten, révbe egy sem ér.
Hát hagyjatok fel az okoskodással,
Minden dolognak oly sok színe van,
Hogy aki mindazt végigészleli.
Kevesbet tud, mint első pillanatra,
S határozatra jőni rá nem ér.
A tett halála az okoskodás. - 
Éva 
Én hát szakítok egyet a gyümölcsből. 
Ádám 
Megátkozá az Úr. 
Lucifer kacag 
De csak szakíts.
Jőjön reánk, minek ránk jőni kell,
Legyünk tudók, mint Isten.
A tudás almáját előbb Éva, aztán Ádám megízleli
Éva 
S efelett
Örökké ifjak. - 
Lucifer 
Erre, erre csak.
A halhatatlanságnak fája ez. -
Siessetek hát!
 
 
 
A másik fa felé vonja őket, egy Cherub lángoló karddal útjokat állja
Cherub 
Félre, bűnösök! 
Az Úr szava 
Ádám, Ádám! Elhagytál engemet,
Elhagylak én is, lásd, mit érsz magadban. 
Éva 
Végünk van! 
Lucifer 
Csüggedtek? 
Ádám 
Korántse hidd.
Csak ébredésem borzongása ez. -
El innen, hölgyem, bárhová, - el, el!
Idegen már s kietlen ez a hely. 
Égi kar 
Ah, sírjatok testvéri könnyeket,
Győz a hazugság - a föld elveszett. - 